D'Annunzio, nella sua vastissima opera, ha avuto almeno due meriti:
sul piano culturale, si è avvicinato di volta in volta ad autori ed 
atteggiamenti del decadentismo europeo contribuendo a diffonderne la 
conoscenza in Italia e a sprovincializzare la nostra cultura. Sul piano più 
intimamente poetico, accanto all'esteriorità di molti atteggiamenti esibizionistici,
ha saputo cogliere ed esprimere la comunione dei sensi e dell'anima con la molteplicità 
della vita naturale, creando quella dimensione "panica", di immedesimazione quasi fisica e 
sensuale basata sulle immediate sensazioni che segnano il nascere di un atteggiamento nuovo per 
la nostra poesia.
Per esprimere questo atteggiamento raffinato e sensuale D'Annunzio si è servito di un linguaggio 
ostentatamente insolito ed artistico, basato sul recupero di preziose voci arcaiche e sull'invenzione 
di neologismi capaci di stupire e meravigliare. Ha creato così un "culto della parola", ricercata 
soprattutto per clamorose risonanze musicali, che spesso era solo espediente retorico, ma che sapeva 
anche diventare talora esperienza linguistica originale e contribuiva ad avviare il nuovo linguaggio
poetico del '900 verso le svolte successive.
Canto novo
Raccolta di liriche pubblicata nel 1882. La natura è rappresentata nel suo tripudio di luci, colori, 
odori e con essa il giovane poeta stabilisce un "rapporto di tipo solare" proteso al godimento e alla 
fusione con essa. 
Il piacere 
Il romanzo d’esordio di D'Annunzio, pubblicato nel 1889, è il primo della lunga serie di prose che testimoniano in forma esemplare in quale modo 
l'autore costruisce e precisa la propria ideologia. Rispetto alla tradizione narrativa italiana l’opera ha caratteristiche assai nuove. D’Annunzio conserva, 
dell’impianto verista, la volontà di dipingere un affresco sociale e di costume, all’interno del quale indugia a descrivere l’ambiente moralmente malato, corrotto 
e ozioso dell’aristocrazia. Ma l’influenza delle nuove tendenze culturali europee incide fortemente sullo scrittore, spingendolo verso la costruzione di un romanzo in
 cui gli eventi esterni lasciano spazio all’analisi minuziosa delle psicologie e l’intreccio perde spessore rispetto all’indagine dei tortuosi meccanismi interiori dei
  personaggi, sui quali l’autore si sofferma con attenzione, rifacendosi in particolare al modello proposto da Paul Bourget, caposcuola del romanzo psicologico.
